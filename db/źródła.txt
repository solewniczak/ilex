Barańczak Pan tu nie stał

Pan tu nie stał, zwracam panu uwagę,
że nigdy nie stał pan za nami
murem, na stanowisku naszym też
pan nie stał, już nie mówiąc, że na naszym czele
nie stał pan nigdy, pan tu nie stał, panie,
nas na to nie stać, żeby pan tu stał
obiema nogami na naszej ziemi, ona stoi
przed panem otworem, a pan co,
stoi pan sobie na uboczu
wspólnego grobu, panie tam jest koniec,
nie stój pan w miejscu, nie stawiaj się pan, stawaj
pan w pąsach na szarym końcu, w końcu
znajdzie się jakieś miejsce i dla pana


Stanisław Barańczak
Już wkrótce

Już wkrótce wezmę się za siebie, wezmę
się w garść, zrobię porządek w szufladzie,
przemyślę wszystko do końca, zaplombuję zęby,
uzupełnię luki w wykształceniu, zacznę
gimnastykować się co rano, w słowniku
sprawdzę kilka słów, których znaczenie jest dla mnie wciąż niejasne,
więcej spacerów z dziećmi, regularny
tryb życia, odpisywać na listy, pić mleko,
nie rozpraszać się, więcej pracy nad sobą, w ogóle
być sobą, być wreszcie bardziej
sobą,

ale właściwie jak to zrobić, skoro
już,
i to od tak dawna, tak bardzo
nim jestem


Gdyby nie ludzie
Stanisław Barańczak

Gdyby nie ludzie, gdyby nie istnieli 
tak natrętnie, ze swoim łupieżem, paranoją, 
wystrzępionymi spodniami, antysemityzmem, 
kłopotami w pracy, trwałą ondulacją, skłonnością do uproszczeń i zadyszki, 
gdyby wcale nie trzeba ich było poznawać, 
przecierających zamglone okulary, wycierających zamaszyście buty 
"straszne dziś błoto", ocierających bezsilną łzę, 
gdyby nie otwierali przed każdym tak od razu 
swoich otłuszczonych serc i wyszmelcowanych teczek 
z przetartymi na zgięciach papierami 
"chwileczkę, gdzie ja podziałem to zaświadczenie", 
gdyby w ogóle ich nie było, tych zanadto takich samych 
i nadmiernie odmiennych światów z podwyższonym ciśnieniem, 
z wygórowanymi żądaniami "panie musisz pan mi pomóc", 
zbyt głośno mówiących, zbyt naocznie żywych, 
zbyt dotkliwie ludzkich,
o ile łatwiej by się mówiło "nic co ludzkie nie jest..."


Spójrzmy prawdzie w oczy
Stanisław Barańczak

Spójrzmy prawdzie w oczy: w nieobecne 
oczy potrąconego przypadkowo 
przechodnia z podniesionym kołnierzem; w stężałe 
oczy wzniesione ku tablicy z odjazdami 
dalekobieżnych pociągów; w krótkowzroczne 
oczy wpatrzone z bliska w gazetowy petit; 
w oczy pośpiesznie obmywane rankiem 
z nieposłusznego snu, pośpiesznie ocierane 
za dnia z łez nieposłusznych, pośpiesznie 
zakrywane monetami, bo śmierć także jest 
nieposłuszna, zbyt śpiesznie gna w ślepy zaułek 
oczodołów; więc dajmy z siebie wszystko 
na własność tym spojrzeniom, stańmy na wysokości 
oczu, jak napis kredą na murze, odważmy sie spojrzeć 
prawdzie w te szare oczy, których z nas nie spuszcza, 
które są wszędzie, wbite w chodnik pod stopami, 
wlepione w afisz i utkwione w chmurach; 
a choćby się pod nami nigdy nie ugięły 
nogi, to jedno będzie nas umiało rzucić 
na kolana.



Barańczak Powiedz, że wkrótce

Powiedz krtani, że wkrótce. I powiedz powiece, 
tej kołdrze z piaskiem pod nią, księżniczce, nad ranem 
drażnionej ziarnkiem grochu. (Bo późno: po trzeciej). 

W... no, to słowo, też na wpół martwe... w „powiecie”? 
W powiecie skóry wszyscy znają się nawzajem. 
Powiedz krtani, że wkrótce. I powiedz powiece. 

Wieści krążą tu, z ust do własnych ust, powietrze 
przez magnetofon tętnic przewija nagrane 
pogłoski: ziarnka gromu. Już późno, to przecież 

prawie świt. Stań w łazience, patrz z bliska w powierzchnię 
lusterka. Nie w twarz na dnie. W to, co zezna na niej 
pyłek, rysa szkła. Powiedz krtani. I powiece. 

Po pierwsze, że już wkrótce. Po drugie – po jeszcze 
bardziej pierwsze – że całą widzianą na jawie 
ciemnością ziarnka grobu, choć późno, poprzecie 

właściwą stronę skóry, tę, gdzie się po wieczne 
mgnienie skupiło Wszystko znane, nienazwane. 
Którą? Wiesz przecież. Powiedz krtani. I powiece 
na tym jej ziarnku globu, za późno: Po trzecie –
